# 第四品 不放逸

## 一、略说不放逸

**1 `佛子既如是，坚持菩提心，恒勤勿懈怠，莫违诸学处。`**

## 二、广说不放逸

### （一）慎持菩提心

#### 1. 不应舍菩提心之因

**2 `遇事不慎思，率尔未经意，虽已誓成办，后宜思舍否。`**

**3 `诸佛及佛子，大慧所观察，吾亦屡思择，云何舍誓戒？`**

#### 2. 舍菩提心过患

##### (1) 堕恶趣

**4 `若誓利众生，而不勤践履，则为欺有情，来生何所似！`**

**5 `意若思布施，微少凡常物，因悭未施与，经说堕饿鬼。`**

**6 `况请众生赴，无上安乐宴，后反欺众生，云何生善趣？`**

**7 `有人舍觉心，却办解脱果？彼业不可思，知唯一切智。`**

##### (2) 损他利

**8 `菩萨戒堕中，此罪最严重。因彼心若生，众生利将损。`**

**9 `虽仅一刹那，障碍他人德，因损有情利，恶趣报无边。`**

**10 `毁一有情乐，自身且遭损，况毁尽空际，有情众安乐。`**

##### (3) 迟登地

**11 `故杂罪堕力，菩提心力者，升沉轮回故，登地久蹉跎。`**

### （二）慎守学处

#### 1. 慎防罪恶

##### (1) 放逸定堕恶趣

**12 `故如所立誓，我当恭谨行。今后若不勉，定当趋下流。`**

##### (2) 放逸佛不能度

**13 `饶益众有情，无量佛已逝。然我因昔过，未得佛化育。`**

**14 `若今依旧犯，如是将反覆，恶趣中领受，病缚剖割苦。`**

##### (3) 放逸易失暇满

**15 `若值佛出世，为人信佛法，宜修善稀有，何日复得此？`**

**16 `纵似今无病，足食无损伤，然寿刹那逝，身犹须臾质。`**

##### (4) 暇满失已难再得

**17 `凭吾此行素，人身难复得。若不得人身，徒恶乏善行。`**

**18 `若具行善缘，而我未为善，恶趣众苦逼，届时复何为？`**

**19 `既未行诸善，复集众恶业，纵历一亿劫，不闻善趣名。`**

##### (5) 暇满难得之理

**20 `是故世尊说：人身极难得。如海目盲龟，颈入轭木孔。`**

**21 `刹那造重罪，历劫住无间，何况无始罪，积重失善趣。`**

**22 `然仅受彼报，苦犹不得脱。因受恶报时，复生余多罪。`**

#### 2. 认真修善

##### (1) 不修善实愚

**23 `既得此闲暇，若我不修善，自欺莫胜此，亦无过此愚。`**

##### (2) 临终起忧苦

**24 `若我已解此，因痴复怠惰，则于临终时，定生大忧苦。`**

##### (3) 后世更受报

**25 `难忍地狱火，长久烧身时，悔火亦炙燃，吾心必痛苦。`**

**26 `难得有益身，今既侥幸得，亦复具智慧，若仍堕地狱，`**

**27 `则如咒所惑，令我心失迷。惑患无所知，何蛊藏心耶？`**

#### 3. 尽力断烦恼

##### (1) 思烦恼过患

###### Ⅰ.令不自在

**28 `嗔贪等诸敌，无手亦无足，非勇非精明，役我怎如奴？`**

###### Ⅱ.引恶趣苦

**29 `惑住我心中，任意伤害我，犹忍不嗔彼，非当应诃责。`**

**30 `纵使天非天，齐来敌对我，然彼犹不能，掷我入无间。`**

**31 `强力烦恼敌，掷我入狱火。须弥若遇之，灰烬亦无余。`**

###### Ⅲ.为害无尽期

**32 `吾心烦恼敌，长住无尽期。其余世间敌，命不如是久。`**

###### Ⅳ.友彼徒自害

**33 `若我顺侍敌，敌或利乐我。若随诸烦恼，徒遭伤害苦。`**

##### (2) 应发奋灭烦恼

**34 `无始相续敌，孳祸唯一因。若久住我心，生死怎无惧？`**

**35 `生死牢狱卒，地狱刽子手，若皆住我心，安乐何能有？`**

**36 `乃至吾未能，亲灭此惑敌，尽吾此一生，不应舍精进。于他微小害，尚起嗔恼心。是故未灭彼，壮士不成眠。`**

**37 `列阵激战场，奋力欲灭除，终必自老死，生诸苦恼敌。仅此尚不顾，箭矛着身苦，未达目的已，不向后逃逸。`**

**38 `况吾正精进，决志欲灭尽，恒为痛苦因，自然烦恼敌。故今虽遭致，百般诸痛苦，然终不应当，丧志生懈怠。`**

**39 `将士为微利，赴战遭敌伤。战归炫身伤，犹如佩勋章。吾今为大利，修行勤精进，所生暂时苦，云何能困我？`**

**40 `渔夫与屠户，农牧等凡俗，唯念己自身，求活维生计，犹忍寒与热，疲困诸艰辛，我今为众乐，云何不稍忍？`**

**41 `虽曾立此誓：欲于十方际，度众出烦恼！然我未离惑。`**

**42 `出言不量力，云何非颠狂？故于灭烦恼，应恒不退怯。`**

##### (3) 断烦恼之方式

**43 `吾应乐修断，怀恨与彼战。似嗔此道心，唯能灭烦恼。`**

**44 `吾宁被烧杀，或遭断头苦，然心终不屈，顺就烦恼敌。`**

##### (4) 惑去不复返

**45 `常敌受驱逐，仍可据他乡，力足旋复返，惑贼不如是。`**

**46 `惑为慧眼断，逐已何所之？云何返害我？然我乏精进。`**

**47 `惑非住外境，非住根身间，亦非其他处，云何害众生？惑幻心莫惧，为智应精进。何苦于地狱，无义受伤害？`**

## 三、结 劝

**48 `思已当尽力，圆满诸学处。若不遵医嘱，病患何能愈？`**
